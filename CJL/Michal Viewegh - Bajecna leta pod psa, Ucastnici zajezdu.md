Michal Viewegh
==============

Autor
-----
-   Období: 20. druhá polovina 20. století a 21. století – současná
    literatura po roce 1989
    -   Autoři mohou vydávat bez omezení (není cenzura) – to vede k
        velkým nákladům knih, které nekupuje tolik lidí nakladatelství
        krachují
-   další díla:
    -   Výchova dívek v Čechách
    -   Román pro ženy
    -   Román pro muže
-   další autoři:
    -   Evžen Boček: Poslední aristokratka
    -   Ludvík Vaculík: Jak se dělá chlapec
    -   Václav Havel: Odcházení

Báječná léta pod psa
--------------------

### Hlavní myšlenka

Viewegh chtěl napsat o době svého dospívání, pravdivě, ale s nadhledem.

### Literární kontext

**Báječná léta pod psa** je autobiografický román českého spisovatele
Michala Viewegha z roku 1992. Kniha zachycuje atmosféru v Československu
od doby normalizace až po pád komunismu.

### Charakteristika literárního díla
-   literární druh: epika
-   literární forma: próza
-   žánr: autobiografický román

### Tematická složka

#### Prostředí

Česká republika, 1968-1989

#### Děj

Kvido se narodil na jevišti, hrála se hra Čekání na Godota. Rodina se po
příchodu Rusů v roce 1968 přestěhuje z Prahy do Sázavy. Nemají byt,
proto žijí jako ve skleníku na prosklené terase jednoho domu. V zimě
málem umrznou. Nemohou dostat byt, protože Kvidův otec není v
komunistické straně ani se nijak veřejně neangažuje. Kvido spolu s
kamarádkou Jaruškou recitují také básničky. Jako malý si neuvědomuje, že
recituje prokomunistické básně. Komunistovi Šperkovi se líbí, že je o
Kvidovi slyšet, proto slíbí Kvidově otci bydlení, když vstoupí na VUML a
začne hrát závodně fotbal. I když je Kvidův otec nesportovní a
nešikovný, trénuje a hraje. Získá krásný dům, ale musí si k němu koupit
i psa - německého ovčáka, který dostane jméno Něha. Kvidově matce se
narodil chlapec Paco. Do Sázavy se přistěhovala i babička Líba -
paranoidně se bála, že by v Praze ze špatného prostředí onemocněla.
Kvidovi rodiče se chovají "vzorně" - např. vyvěšují vlaječky, proto
Kvidův otec postupuje v zaměstnání. Je schopnější než všichni ostatní,
ale přesto jsou nad ním lidé, kteří nedosahují jeho kvalit. Tito lidé
vstoupili do komunistické strany, např. nadřízený ing. Zvára. Kvidův
otec podnikne několik cest na západ, kde se užívá luxusu a toho, že si
ho konečně lidé váží za jeho kvality, a proto mu razantně stoupne
sebevědomí. Navštíví Londýn, Japonsko i Balkán. Do Čech přijela na
služební cestu Mirjana z chorvatské Puly. Kvidovi rodiče ji ubytovali u
sebe, neboť hotely v Čechách byly pod úrovní. Na chvíli se stane
milenkou Kvidova otce.

Kvidovi rodiče potkají náhodou přítele a spisovatele Pavla Kohouta
(odpůrce režimu) a přijmou jeho pozvání na návštěvu. Pavel Kohout je ale
na černé listině komunistů. Komunisté přistihnou Kvidovi rodiče u něj na
návštěvě a Kvidův otec přijde o práci. Přijme místo vrátného. Sklátí ho
obrovská deprese, paranoia a melancholie. Je vážně nemocný, nic ho
netěší, ze všeho má hysterický strach. Celé dny tráví ve sklepě a
pracuje se dřevem.

Kvido studuje ekonomii, ale nebaví ho, miluje psaní. Nechá školy a začne
dělat vrátného, aby měl dost času na čtení a psaní svých povídek.
Kvidovým rodičům se rozpadne sen o úspěšném synovi a Kvidův otec upadne
do ještě větší deprese. Vyrobí si ze dřeva rakev. Kvidova matka ho chce
rozveselit, nejdříve domluví Kvidovu otci psychologa, ale ten mu
nepomůže, protože se ho Kvidův otec bojí. Matka prosí Kvida o dítě.
Věří, že si malé dítě získá všechny, i Kvidova otce. Kvido chodí s
Jaruškou a rozhodnou se, že budou mít dítě, aby pomohli. Jaruška porodí
holčičku Aničku. Kvidův otec jí sice vyrobí pár dřevěných hraček, ale
jeho psychická nemoc přetrvává. Kvido píše román o svém životě i o
životě otce a ostatních členů rodiny. Román ale nemůže být vydán,
protože je v něm příliš mnoho kritiky politiky a málo agitace. V roce
1989 se všechno mění. Kvidův otec se dostává do normálu - získá zase
slušné místo, které odpovídá jeho schopnostem a vzdělání. Komunista
Šperk se neúspěšně pokusí o sebevraždu. Chorvatsko je ohroženo srbskými
nacionalisty, Kvidova matka poskytuje Mirjaně azyl, přestože ví, že byla
milenkou manžela. Kvido vydá román o životě za socialismu pod názvem
Báječná léta pod psa.

#### Postavy
-   Kvido – neohrabaný, tlustý, nadprůměrně inteligentní kluk, který už
    jako malý chlapec svými chytrými řečmi každého šokuje, jeho záliba
    je jazyk a psaní; uměl číst a psát dávno před nástupem do školy,
    zamilovaný do Jarušky
-   Jaruška – nejlepší kamarádka a později dívka a žena Kvida; v
    pubertě se ohlíží o přitažlivějších klucích, než je Kvido, ale nechá
    se Kvidem "sbalit", když mu zemře dědeček a ona ho lituje; je na
    všechno alergická (pyly, fixy, léky\...)
-   Kvidův otec – inteligentní člověk, pochází z chudých poměrů,
    vystudovaný ekonom, má státnice z angličtiny a z němčiny a červený
    diplom, za žádnou cenu by nevstoupil do komunistické strany, zblázní
    se z režimu, rád pracuje se dřevem; neprůbojný, podmanivý, nerad
    vyvolává a řeší konflikty, na malou chvíli se promění ve "světáka"
-   Kvidova matka – právnička, herečka, ochotná a milující, bojí se
    psů, protože ji jeden napadl, když byla těhotná

Účastníci zájezdu
-----------------

### Hlavní myšlenka
-   Myslím, že cílem románu je udělat "trochu rozruch", napsat něco
    netradičního a vtipného, román nic neřeší, pouze otevřeně ukazuje
    lidské myšlenky, city a problémy. V knize je pro čtenáře lidská mysl
    jednotlivých účastníků "jako na talíři", čtenář si sám vyhledává
    poučení, které pramení z problémů druhých.
-   Typický zájezd Čechů
-   Viewegh chce ukázat, že každý účastník má nějaký problém

#### Literární kontext

Kniha byla vydána v roce 1996

#### Charakteristika literárního díla
-   literární druh: epická próza
-   žánr: humoristický román

### Tematická složka

#### Prostředí

Příběh se odehrává na zájezdu v Itálii v současnosti.

#### Děj

Příběh je vyprávěn ve třetí osobě. Spisovatel Max (ne nepodobný Michalu
Vieweghovi) chce napsat román odehrávající se na turistickém zájezdu.
Nezvyklé prostředí a vztahy různých lidí, kteří jsou dočasně nuceni
pobývat společně na jednom místě - to je přece úžasná látka pro zajímavý
příběh. Aby načerpal inspiraci, vydal se na obyčejný autokarový zájezd
do Itálie k pobřeží Jadranu. Další účastníci: třicetiletá svobodná
Jolana, která zájezd koupila jako dárek svým rodičům, mladý poslanec
Hynek s manželkou Zuzanou a synem Jakubem, kamarádky Denisa a Irma -
rádoby intelektuální studentky filozofické fakulty, pár homosexuálů
Ignác a Oskar, dvě důchodkyně - autoritativní Helga a poněkud senilní
Šarlota, ukrajinský dělník Oleg a tajemná dvojice pan Petrescu a paní
Košťálová, která sice cestuje společně, ale nikdo o ní nic neví\...
Zájezdu velí krásná mladá aktivní průvodkyně přezdívaná Pamela, která je
plná entuziasmu. Jak se vzápětí ukáže, je také poměrně hloupá a naivní,
ale bohužel si to neuvědomuje. Píše příšerné pohádky, které dala odborně
"posoudit" "panu spisovateli" Maxovi. Maxovi se krásná průvodkyně
líbila, a tak její tvorbu příliš nekritizoval. To ale neměl dělat!
Pamela, povzbuzená "chválou", pohádky s železnou pravidelností
účastníkům předčítala\... Každý z účastníků má nějaký osobní problém a
Max si ho v duchu rozvíjí a připravuje pro svůj román. Hynek se Zuzanou
řeší manželskou krizi; Jolanin otec byl pár let před důchodem propuštěn
z práce svým bývalým kamarádem, kterému pomohl k místu ředitele; malý
Jakub si o sobě myslí, že je homosexuál; Šarlota chce v Itálii navštívit
místo, kde se poprvé setkala se svým manželem a tak dále\... Příběhy
jednotlivých účastníků zájezdu postupně gradují a v závěru se buď
vyřeší, nebo "vyšumí" do ztracena. Hynek se sblížil s Denisou, ale
manželka jeho nevěru odhalila a rozhodla se, že zažádá o rozvod. Jolana
se zamilovala do Ukrajince Olega a chtěla si ho vzít. Jolanina matka
sepsala pro Maxe příběh svého manžela a nabídla mu ho jako námět na
román. Poslední den zájezdu se Max sblížil s Pamelou, ale v tom okamžiku
si uvědomil, že už po ní netouží. Po návratu ze zájezdu domů sepsal svůj
román!

#### Postavy
-   Max – kamarád Oskara a Ignáce, spisovatel, který chce napsat román
    Účastníci zájezdu a na dovolené čerpá inspiraci, některé lidi na
    zájezdu si přejmenoval tak, aby se mu to hodilo; rád čte, je ženatý
    a má dceru, ale rozvádí se; Viewegh se vžil do této postavy
-   Oskar a Ignác – dva homosexuálové, přátelští, chtěli by adoptovat
    dítě, kouří trávu
-   Pamela – průvodkyně cestovní kanceláře; naivní, krásná, mladá
    blondýna, maturovala na ekonomické škole, kde mnohokrát získala
    titul Miss ekonomka, píše hloupé pohádky, ale je milá a snaží se
    udělat zájezd příjemným
-   Karel a Karel – dva řidiči, které přehnaně rozčiluje, že jim někdo
    krade hnědé podšálky
-   Jolana – 30 let, svobodná, inteligentní, sebeironická, v autobuse
    zvrací, má státnice ze dvou jazyků a dobrou práci, pozvala rodiče na
    dovolenou
-   Jolanina matka – vede uspořádaný život, pořád čte, ráda by měla
    provdanou dceru
-   Jolanin otec – v románu nenápadný, po mnoha letech byl propuštěn z
    práce, v autobuse vypadl z uličky
-   Oleg – Ukrajinec, sedí vedle Jolany v autobuse, nebydlí v hotelu s
    ostatními účastníky, ale má levnější ubytování, nemá objednanou ani
    polopenzi
-   Hynek – poslanec, manžel Zuzany, jejich manželství nefunguje,
    Zuzanu miluje, ale už ho nepřitahuje
-   Zuzana – manželka Hynka, není "příkladná manželka"
-   Jakub – syn Hynka a Zuzany, myslí si, že je homosexuál, nemůže
    čůrat v přítomnosti ostatních lidí
-   Denisa a Irma – dvě mladé, inteligentní studentky, které
    vyhledávají flirt
-   Jarda a Jituš – manželé, mluví sprostě, mají děti Járu a Kláru
-   Helga a Šarlota – dvě starší dámy, rády cestují, trochu senilní,
    popletené, při představování recitují spoluúčastníkům svoji báseň
-   pan Petrescu a paní Košťálová – neví se přesně, kdo tito dva lidé
    jsou, ale jsou velice inteligentní a sečtělí

#### Jazyk
-   psáno v Er formě
-   Viewegh se nevyhýbá erotice a vulgárním slovům
-   především soustředěno na vnitřní život lidí
-   prokládáno citáty, příběhy z blízké minulosti některých postav,
    někdy se román mění ve scénář
