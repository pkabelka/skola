Ernest Hemingway
================

Autor
-----

Je považován za čelního představitele ztracené generace. Byl spisovatel
a novinář.
-   Období: ztracená generace, 1. polovina 20. století - 1952
-   další díla:
    -   Komu zvoní hrana
    -   Fiesta
    -   Sbohem armádo
-   další autoři:
    -   William Faulkner: Svatyně
    -   Francis Scott Fitzgerald: Velký Gatsby
    -   John Don Passos: U.S.A.

Stařec a moře
-------------

### Úvod

Vypráví příběh o kubánském rybáři Santiagovi, který se vydává na moře
rybařit, aby tak prolomil své osmdesátičtyřdenní smolné období, kdy
nechytil žádnou rybu.

### Literární kontext

Hemingway knihu napsal v roce 1951 na Kubě a vydal ji roku 1952

### Charakteristika literárního díla
-   literární druh: epika
-   literární forma: próza
-   literární žánr: novela

### Tematická složka

Autor zde ukazuje jak dokonalé splynutí člověka s přírodou (stařec s
rybou - vnímá ji, jako sobě rovnou) tak úžasnou vytrvalost starce, který
při lovení nepolevuje ani tehdy, když už vyčerpáním upadá do mdlob, a
také ukazuje, že odhodlanost nás vždy dovede k vytyčenému cíli.

#### Prostředí

Děj se odehrává na kubě v 50. letech 20. století

#### Děj

Stařičkého kubánského rybáře Santiaga už několik měsíců (84 dní) provází
smůla. Nejen, že se mu nepovedlo chytit žádnou větší rybu, ale kvůli
jeho neúspěchům na moři ho musel opustit jeho mladý přítel, jehož otec
mu poručil jezdit rybařit s úspěšnějšími rybáři. Stařec sám sebe
charakterizuje jako podivného, protože i když už je velmi starý, jeho
oči mají stále zvláštní jiskru veselosti. Jednoho dne se Santiago vydává
na moře prolomit svoje smolné období. Stejně jako ostatní rybáři, i on
vyplouvá časně ráno, avšak neplánuje lovit blízko u břehu tak, jako jeho
kolegové. Až do úsvitu žene loďku směrem od pobřeží, dokud i nejbližší
čluny nevidí jako malé tečky na obzoru. Teprve poté ponoří do hlubin
návnady, kterých se však kromě malého tuňáka žádná ryba ani nedotkne.
Stařec už ztrácí naději, když vtom se na jednu udici chytne ryba takovou
silou, že málem chatrnou loďku překotí. Zkušený rybář hned pozná, že jde
o obrovskou rybu, kterou nejde zabít jednoduše – naváže tedy na udici
záložní kotouče šňůry a čeká, až se ryba, která usilovně táhne loďku
směrem od pobřeží, unaví, aby ji mohl harpunovat. Protože nemůže
přivázat šňůru k loďce, aby se nepřetrhla, začíná být Santiago, který
šňůru drží svýma zjizvenýma rukama, po pár hodinách unavený a vysílený.
Když začíná padat tma, ryba stále táhne stejnou rychlostí a stařec
začíná pomalu upadat do mdlob. Sní tedy tuňáka, kterého chytil předtím,
a doplní síly vodou, které ale nemá nazbyt. Souboj starce a ryby
pokračuje až do rána a i další den. Ani tak velká ryba ale nemůže
táhnout loďku věčně, a tak když začne pod loďkou kroužit a snaží se
zbavit háku, svitne konečně starci naděje. Po dlouhém a vysilujícím boji
se starci konečně podaří rybu zabít harpunou, a když vidí její ohromné
rozměry, je mu ihned jasné, že jde o největší rybu, jakou ve svém životě
chytil. Právě kvůli jejím rozměrům a hmotnosti však nemůže rybu naložit
na loďku, a tak ji přiváže k boku, nastaví plachtu a vyrazí směrem, ve
kterém doufá svůj domov, Havanu. Stařec má konečně příležitost si
odpočinout, ale ne nadlouho – po pár hodinách zaútočí na Santiagovu
rybu žraloci, kteří jsou přivábeni vůni krve. Stařec se ale nevzdává a
oba žraloky, kterým se podaří velkou část ryby ukousnout, zabije
harpunou. Už v tu chvíli je mu ale jasné, že to nebyli poslední žraloci,
které potkal. A má pravdu, po pár hodinách se mrtvá ryba opět stane
terčem útoku žraloků, které se starci opět povede zabít, avšak při útoku
ztratí svou harpunu. Nemíní se však vzdát, a tak k pádlu přiváže nůž a
očekává útok dalších žraloků. Ten přijde po chvíli a Santiago svou rybu,
z níž už polovinu sežrali žraloci, usilovně brání. Nůž však není stavěný
na prolamování žraločích lebek, a tak se rychle zlomí a stařec je
najednou bezmocný. Další žraloky se snaží umlátit kyjem, jež má na
usmrcování ulovených ryb, ale je to jako boj proti větrným mlýnům --
žralokům starcovy zoufalé údery nepůsobí žádnou bolest a z ryby ohlodají
poslední kousky masa. Po pár hodinách Santiago konečně dorazí do noční
Havany, ale pouze s kostrou obrovské ryby. Dobelhá se do své chatrče,
kde okamžitě upadne do hlubokého spánku, ze kterého ho probere až
chlapec, který o něj měl strach a je nesmírně rád, že ho vidí v jeho
posteli vystlané novinami. Chlapec brečí, zatímco mu stařec vypráví
příběh uplynulých tří dnů. Kolem starcovy loďky se zatím shromáždí dav,
který obdivuje kostru obrovské ryby, která se povaluje na pláži.
