Zdeněk Jirotka
==============

Autor
-----
-   Období: válečná literatura - 1. polovina 20. století
-   Žánr autora: fejetony, humoristický román
-   další díla:
    -   Muž se psem
    -   Profesor biologie na žebříku
    -   Hvězdy nad starým Vavrouchem
-   další autoři:
    -   Karel Poláček: Bylo nás pět
    -   Eduard Bass: Cirkus Humberto
    -   Vladislav Vančura: Rozmarné léto

Saturnin
--------

### Úvod

Saturnin je humoristický román Zdeňka Jirotky s postavami vypravěče,
nepředvídatelného sluhy Saturnina, tety Kateřiny, jejího syna Milouše,
krásné slečny Barbory, strýce Františka, doktora Vlacha a vypravěčova
dědečka

### Literární kontext

Dílo bylo vydáno v roce 1942.

### Charakteristika literárního díla
-   literární druh: epika
-   literární forma: próza
-   literární žánr: humoristický román s prvky satiry

### Tematická složka
-   obraz moderní české společnosti 1. ½ 20. století, (o jejích
    strastech a slastech)
-   odlehčení od vážných problémů doby (okupace)
-   snaha o to, aby život nebyl šedivý a nudný
-   kritika záporných lidských vlastností – hlouposti, namyšlenosti,
    omezenosti, vypočítavosti
-   parodie konvenčních návyků uhlazené anglické středostavovské
    společnosti
-   autor se vysmívá tvůrcům otřepaných románů, v jistém smyslu
    zesměšňování klasických vážných románových příběhů

#### Prostředí

**Doba:** Není přesně určena, období kolem roku 1941. **Prostředí:**
Praha, dědečkův dům pod vrchem Hradová

#### Děj

Vypravěč, pražský úředník, který žije klidným životem, najme sluhu
Saturnina. Netuší však, že ten mu v příštích dnech změní podstatně
život. Sluha je pracovitý, má uhlazené způsoby a je i vzdělaný. Začne
ale nenápadně mezi známými svého pána roznášet zvěsti o pánových
dobrodružných cestách na safari a jeho byt vybaví trofejemi, vypůjčenými
z rekvizit. Vypravěč ale nikomu nic nevyvrací. Pak ovšem jednoho dne
přijde z práce do prázdného bytu a dozví se, že byl přestěhován na
hausbót; sluha mu vysvětlí, že byt už byl nedostačující a loď že je
prostě lepší. Vypravěč je stále pasivní a začíná si zvykat, že s tímhle
člověkem toho ještě zažije mnoho.

Jednoho dne se na loď nezvána přistěhuje otravná teta Kateřina s
vysvětlením, že její syn potřebuje být na zdravém vzduchu, a drze
vyšoupne vypravěče z jeho kabiny. Saturnin však neváhá a jedná --
zakoupí masky čerta a Mikuláše a varuje tetu před hlodavci, kteří v noci
přebíhají lidem přes obličeje. Teta se poleká a s nevrlým prskáním se
rychle odstěhuje.

Většina děje románu se odehrává na třítýdenní dovolené na dědečkově
venkovském sídle. V prvním týdnu se neděje zprvu nic zajímavého;
vypravěč se těší na příjezd krásné slečny Barbory. Zná se s ní z
tenisového klubu, kde na ni však příliš velký dojem neudělal. Pozván byl
také doktor Vlach, rodinný přítel. Opět se sem ale vmísí teta Kateřina
se svým synem Miloušem a po celou dobu kazí ostatním jinak pěkné dny.
Saturnin se okamžitě sblíží s dědečkem a naučí ho Džiu-džitsu, to má
však neblahé následky, protože v bleskovém jednostranném "souboji" si
vypravěč vyvrtne kotník a musí jet do nemocnice. Zpět ho již odváží
slečna Barbora. Řeka, která odděluje dědečkův dům od zbytku světa, se
rozvodní a strhne most, jedinou přístupovou cestu, navíc z neznámého
důvodu vypadne proud. Společnost tak prožívá malé dobrodružství. Po
večerech si vyprávějí příběhy a dny tráví procházkami a odpočinkem.
Vypravěč se sbližuje se slečnou Barborou, je však otráven chováním
osmnáctiletého Milouše, který se s ním chtěl dokonce vsadit, "kdo ji
dostane první". Dohodne se tak se Saturninem, že společně povedou proti
Miloušovi skrytou válku, tomu se pak v dalších dnech stávají "náhodné"
nehody a jeho umělý obraz nonšalantního světáka se rozplývá.

Jelikož však docházejí zásoby, rozhodne se společnost, že se pěšky vydá
přes srub doktora Vlacha, kde si odpočine, obejde pramen řeky a dostane
se do městečka. Cesta je příjemná a stane se opět několik zábavných
příhod. Po cestě se však dědeček zraní a nezbývá než jednu noc
přenocovat pod širým nebem. Potom ale již dojdou až k místu strženého
mostu; jaké je jejich překvapení, když zde vidí stát most nový, který
podle staré dohody s dědečkem nechal postavit stavitel z blízkého
městečka. Jejich strastiplné dobrodružství tak bylo zbytečné.

Po návratu se vnutila teta Kateřina ošetřovat dědečka, ač měl pouze
bolavá záda, a nepustila k němu ani doktora Vlacha. Dědeček však byl z
jejího strašného podlézání, nucení, proseb, hraných hysterických
záchvatů a vyhrožování natolik otráven, že začal předstírat šílenství.
Tím dostal tetu ze své blízkosti. Ona však i přes upřímnou dědečkovu
snahu stále trvala na tom, že je zcela duševně zdráv. Dědeček pak
fingovaně sepsal závěť, ve které všechen svůj majetek odkázal na
dobročinné účely. Když se to teta Kateřina dozvěděla, prohlásila o něm,
že se zbláznil a že to požene k soudu, načež odjela. Dokázala tak svoji
bezcharakternost a jedinou opravdovou touhu – po penězích. Později se
ukázalo, že i tato finta byl Saturninův rafinovaný nápad.

Příběh končí tím, že všichni odjíždějí domů a vracejí se do života, na
který byli zvyklí. Vypravěč pozve slečnu Barboru na schůzku a z dopisu
od Saturnina se dozvídá, že Saturnin zůstává ve službách dědečka, že
houseboat ve skutečnosti patří Saturninovi a že bude rád, když na něm
jeho bývalý pán zůstane. Dědeček si se Saturninem otevřeli kancelář pro
napravování nepravostí v románech a začali ve jménu pravdy přepracovávat
přehnané scény z literárních děl do reálnější podoby. Teta Kateřina se
bohatě vdala.

*Satirický příběh vypráví o dobrodružství a o problémech jednoho mladého
muže a jeho sluhy Saturnina. Mladý muž žije v celku klidným životem,
bydlí v jednom starém domě v Praze, chodí do práce a líbí se mu slečna
Barbora, která hraje mistrně tenis. Mladý muž se rozhodne, že přijme
sluhu. Na inzerát se mu přihlásí originální pan Saturnin. Vyhovuje všem
jeho požadavkům, dokonce má i vřelá doporučení, a tak se muž rozhodne,
že Saturnina přijme. Saturnin je člověk originální a poněkud zvláštní.
Jednou sluha pánovi zavolá, že přestěhoval jejich domácnost na obytnou
loď-hausbót. Zde učí Saturnin pána hrát tenis, aby porazil slečnu
Barboru. Pohodový život na lodi naruší příjezd tety Kateřiny se synem
Miloušem. Ta má v úmyslu zde strávit několik týdnu dovolené. Vystrnadit
tetu se povede díky geniálnímu nápadu Saturnina; tetu s Miloušem
vystraší pomocí masek Mikuláše a čerta. Mladý muž dostává pozvánku od
svého bohatého dědečka a rozhodne se strávit dovolenou ve vile u dědečka
spolu se Saturninem. Tam se potkává s dědečkovým přítelem doktorem
Vlachem, s tetou Kateřinu a Miloušem, ale také s krásnou slečnou
Barborou. Ve vile se odehraje spousta veselých příhod. Pěkná idylka
končí, když se venku spustí silné deště, které zvednou hladinu řeky. Ta
strhne jediný most, který je jedinou spojnicí městečka s dědečkovou
vilou. Kuchařka se služebnou zůstala na druhé straně mostu, ve vile
nejde elektřina. Za těchto okolností se mladý muž začne sbližovat se
slečnou Barborou. Po Barboře touží i bratránek Milouš a snaží se mladému
muži a Barboře do jejich vztahu zasahovat. V tom mu však brání sluha
Saturnin. Když začnou docházet potraviny, rozhodnou se všichni, že
podniknou túru, jdou lesem až dorazí ke srubu doktora Vlacha. Zde přespí
a ráno se vydávají na cestu do městečka. Když dorazí, zjistí, že most je
již opraven. Po prázdninách se všichni vracejí do svých domovů, jen
Saturnin zůstává ve službách u dědečka . Teta Kateřina se bohatě vdala.*

#### Postavy
-   Saturnin – svérázný sluha, který je velmi vynalézavý, dovede si
    poradit v každé situaci, inteligentní, tajemný "všeuměl" s bohatými
    životními zkušenostmi, člověk s odvážným smyslem pro humor, ve
    skutečnosti řídí většinu děje a jeho úloha sluhy je spíše jen
    zdánlivá, protože ostatní jsou jakoby loutky v jeho promyšlených
    plánech, umí vybruslit z každého průšvihu, přitom ale neztrácí šarm
    a zdvořilost. Právě on by podle teorie dr. Vlacha házel v kavárně
    koblihami
-   Vypravěč (v románu beze jména, pro účely filmu pojmenovaný Jiří
    Oulický) – mladý gentleman, typický měšťák, suchar, je pro něj
    nejdůležitější neztratit tvář před ostatními, a tak se nechá
    Saturninem navléct do absurdních situací, do kterých by jinak nikdy
    o své vlastní vůli nešel
-   Teta Kateřina – záporná postava románu, ztělesňuje hrabivost a
    nezastaví se před ničím, aby dědečkovy peníze získala. Chodí
    "hopsavou" chůzí a vůbec se chová groteskně až trapně. Neustále
    používá různá přísloví, ačkoliv jim třeba sama ani nerozumí, je
    podlézavá, panovačná, dokáže měnit chování a náladu podle potřeby,
    třeba o 180 stupňů, spolu se synem Miloušem je zdrojem mnoha
    problémů, ale také cílem žertíků Saturnina
-   Dědeček – starý bohatý pán, který si pohrává se svými příbuznými
    lačnými dědictví, typická postava satirických děl, zesměšňujících
    mamon. Jinak je ale hodný a zapálený příznivec elektrického proudu
    (v jeho domě je vše na elektřinu)
-   Slečna Barbora Terebová – milá, energická moderní žena
-   Doktor Vlach – charakteristický řečnickými etudami, které často
    začínají a končí někde úplně jinde, člověk s poněkud tvrdším smyslem
    pro humor, který vymýšlí neustále různé teorie o chování lidí
-   Milouš – neotesaný pubertální laciný světák, budižkničemu
-   Strýc František – Kateřinin manžel a otec Miloušův, jinak majitel
    továrničky na čistící prostředky. V době, kdy se příběh odehrává, je
    již po smrti. Jeho snem bylo vyrobení úžasného mýdla, ač neměl
    pražádné chemické či vědecké vzdělání. Proto byly v jeho továrně
    časté exploze a nehody. Po jeho smrti zvládla teta Kateřina v
    rekordním čase podnik zruinovat
